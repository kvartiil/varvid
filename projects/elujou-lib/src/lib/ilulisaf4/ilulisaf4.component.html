<br>
<div class="tekstike2 textmargin"> 
  <div class="rowmargin"> 
      <span style="font-weight: 700">Finantsvõimenduse suhtarvud</span>
    </div>
  </div>
<br><br>
<div class="tekstike2 textmargin"> 
  <div class="rowmargin">
    Ettevõtete elujõulisuse mõõtmisel on oluline, kui palju on ettevõte kaasanud oma tegevusse nn võõrast raha. Selle hindamiseks kasutatakse finantsvõimenduse analüüsi. Mida rohkem on bilansis laene, seda suurem on finantsvõimendus ja seda riskantsemaks (ja kulukamaks, sest laenurahal on oma hind) muutub ettevõtte tegevus. Mida rohkem on laenatud vahendeid ja mida suurem seega finantsvõimendus, seda väiksemaks hinnatakse elujõulisust (olgugi, et just oskuslik võõrvahendite kaasamine võib teinekord anda uue tõuke eduks). Enamlevinud on kolm finantsvõimenduse analüüsimise suhtarvu, mida on ka käesolevas töös kasutatud: võlakordaja, kohustuste ja omakapitali suhe ning intresside kattekordaja.

  </div>
</div>
<br><br>
<div class="tekstike2 textmargin"> 
  <div> <span style="font-weight: 700">Võlakordaja</span> (<em>debt ratio</em>) leidmisel vaadatakse seda, kui palju on ettevõtte bilansis laenukapitali. Selleks võrreldakse kogu ettevõtte võlga ettevõtte varade mahuga. Võlakordaja arvutatakse alljärgneva valemi abil:
    

  </div>
</div><br>
<div class="eq-c">
  Võlakordaja =
   <div class="fraction">
   <span class="fup">Kohustused kokku</span>
   <span class="bar">/</span>
   <span class="fdn">Varad kokku</span>
   </div>
</div>
<br>
<div class="tekstike2 textmargin"> 
  <div class="rowmargin">
    Kogukohustuste ja varade maht tehakse kindlaks vastavatest bilansikirjetest aasta lõpu seisuga. Milline on õige või sobiv kohustuste osakaal, sõltub suuresti tegevusvaldkonnast ning sellest, millist juhtimisstrateegiat rakendatakse (agressiivne kasv, turu hoidmine vms). Hea võrdlusväärtus on 0,5. Kui näitaja on sellest väiksem, siis tehakse peamiselt äri omanike raha eest ja laenuandjaid tuuakse vähem sisse (konservatiivne strateegia). Kui näitaja on 0,5-st suurem, siis on tegu peamiselt võlausaldajate toel aetava äriga (see annab võimaluse suuremaks kasvuks, kuid hõlmab suuremaid riske). Oluline on tuua välja ka asjaolu, et mida rohkem on välist raha juba kaasatud, seda raskem on võõrvahendeid lisaks tuua.
    
  </div>
</div>
<br><br>
<div class="tekstike2 textmargin"> 
  <div> <span style="font-weight: 700">Kohustuste ja omakapitali suhe </span> (<em>debt-equity ratio, gearing, leverage</em>) osutab sellele, kui palju ettevõttes kasutatakse laenukapitali võrreldes omakapitaliga. Praktikas on oluline tähelepanu pöörata sellele, mida arvestada kohustuste ja mida omakapitali hulka. Näiteks konverteeritavaid võlakirju võib tõlgendada mitmeti. Samuti vajab lahendamist küsimus, mida arvestada kohustuste hulka – üldjuhul võetakse arvesse eelkõige pikaajalisi kohustusi, kuid ka maksmata arved ja tasumata riiklikud maksud on kohustused. Kohustuste ja omakapitali suhe leitakse alljärgneva valemi abil:
       
  </div>
</div>
<br>
<div class="eq-c">
  Kohustuste ja omakapitali suhe =
   <div class="fraction">
   <span class="fup">Kohustused kokku</span>
   <span class="bar">/</span>
   <span class="fdn">Omakapital kokku</span>
   </div>
</div>
<br>

<div class="tekstike2 textmargin"> 
<div class="rowmargin">
  Kohustuste hulk ja omakapital selgitatakse välja ettevõtte bilansikirjetest aasta lõpu seisuga. Nagu tegelike kohustuste väljaselgitamisel, tuleb ka omakapitali puhul praktikas arvestada keerukustega. Jaotamata kasum ei pruugi olla ettevõtte kontol ja käibekapitalina kasutatav, olgugi et raamatupidamisest võib sellise järelduse teha.
  
</div>
</div>
<br><br>


<div class="tekstike2 textmargin"> 
  <div> <span style="font-weight: 700">Intresside kattekordaja </span> (<em>interest coverage ratio; times-interest-earned (TIE) ratio</em>) näitab, kas ettevõtte tegevuselt (põhitegevusest) teenitud rahavooga on võimalik katta ettevõtte kohustustega (laenudega) kaasnevad intressikulud. Intresside kattekordaja arvutatakse alljärgneva valemi abil:

    
  </div>
</div>
<br>
<div class="eq-c">
  Intresside kattekordaja =
   <div class="fraction">
   <span class="fup">Kasum enne intresse ja makse</span>
   <span class="bar">/</span>
   <span class="fdn">Aruandeperioodi intressikulu</span>
   </div>
</div><br>
<div class="tekstike2 textmargin"> 
  <div class="rowmargin">
    Suhtarv annab ülevaate sellest, kas ettevõte suudab katta oma jooksvast tegevusest tulenevalt need kulud, mida toob kaasa võõrvahendite kaasamine, st tasuda laenatud raha hinna. Kui kordaja on väiksem kui 1, tähendab see, et sisuliselt on ettevõte uppumisohus. Valemis kasutatakse jagatavana kas EBIT (kasum enne intresse ja makse) või EBITDA (kasum enne intresse, makse ja kulumit) näitajat. Suhtarvu väärtus võiks olla suurem kui 2,5, siis on ettevõte laenukohustuste teenindamine turvaliselt tagatud.
  </div>
</div>
<br><br>